---
layout: post
title: Kendine İyi Bak
---

Bazı konular üzerine düşünerek, zamanımı gereksiz yere harcıyorum. Bunlardan biri de hepimizin bildiği, eskiden bolca kullanılan "kendine iyi bak" sözcüğüydü. Hayat bilgisi sıfır biri olarak 17 yaşında üniversiteye gidince, çok basit konuları bile düşünerek veya deneyip yanılarak çözmek, öğrenmek zorunda kalıyorsunuz.

Sanki çok mükemmel bir tespit yapmışım gibi, her "kendine iyi bak" veda sözcüğü kullanıldığında, bunun bana yanlış geldiğini zira manasız olduğunu açıklardım 😃 Valla şimdi hatırlayınca kendimden tiksindim, yazıyı sonlandırsam mı acaba 😃 Neyse, işin komiği de yıllar yıllar sonra bi şarkıda kendine iyi bak demenin saçmalığından bahsedildiğini duymuştum. Şimdi gugılladım, Candan Erçetin - Saçma şarkısıymış:

~~~
Kendine iyi bak deme denmez saçma
Kendime bakarım elbet sen hiç korkma
~~~

Hayatında dar çevresinden başka arkadaşı olmayan biri, yeni tanıştığı insanlar ile nasıl iletişim kuracağı konusunda fikir sahibi olmayınca, "kendine iyi bak" üzerine bu kadar düşünebiliyor. Yanarım da beynimin boşa çalışmasına yanarım 😃 Bu şarkıyı yazan ne yaşamış da yazmış, onu bulup kendisine sormak lazım.

Bunun gibi, sanki süper bir tespit yapmışım gibi, anlattığım bir diğer konu da "insanın dibe vurmadan yükselmesinin zor olması"ydı. Bu tespiti de yıllar sonra Okan Bayülgen'in programında bir konuktan duymuştum ve herkes ona sanki mükemmel bir tespit yapmış gibi davranmıştı. Abi kaç yaşında adamlarsınız; ne bileyim bana garip geliyor. Yani ben hayat bilgisi olmayan, gündüz düşleri gören biriydim, ben yapabilirim de sizleri anlayamıyorum ne yazık ki 😟

Yani ben öyle biriydim ki komşulara görünmeden eve girmeye çalışırdım. Sırf bunu yenmek için, apartmanda en çok hareket olan zamanlarda eve girip çıkmaya çalışıyordum. Bu davranışımı, belirli bir süreliğine, değiştirmeyi başardım. Her ne kadar bazı davranışlarınızı geçici olarak değiştirebilseniz de, uygun ortamda yeniden gün yüzüne çıkmak için içinizde bir yerde bekliyor. Şimdi benzer davranışları, Amerika'da kendimi yabancı hissettiğim ve ne konuşacağımı bilemediğim için, tekrar edebiliyorum.

Bu bahsettiğim davranışlar suç değil tabii, fakat sonuca bakıldığında yanlış. Herhangi bir mantıklı sebebi de yok ve zararı da sadece sahibine. Keşke kimse böyle olmasa da zamanı boşa gitmese ve de gereksiz yere canı sıkılmasa. Hayat kısa ve zaten yeterince can sıkıcı durum mevcut.

Siz böyle konulara çok takılmayın. Kendinize iyi bakın 😃