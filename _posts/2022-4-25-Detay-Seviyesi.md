---
layout: post
title: Detay Seviyesi
---

Yazılımın çalışma zamanında oluşan olayları gözlemlemenin yollarından biri "verbose logging"tir (T. detay günlüğü). Bu sayede detay seviyesini belirleyerek, oluşan olayları ve durumları gözlemleyebilirsiniz. Peki hayatlarımızda da böyle bir detay seviyesi ayarı mevcut mudur?

Herhangi bir olayda, eğer o olayı ilk defa yapıyorsanız, o olay çok basit olsa bile bocalarsınız. Örnek vermek gerekirse; para makinesine para verip bilet almak çok standart ve basit bir olay. Fakat ben bugün ilk defa Sacramento'da otobüse binerken bunu ilk denememde beceremeyip milleti bekletmemek için de şoförden yardım istedim. Şoför sağolsun "boş ver, zaten geç kaldım; bu seferlik bedava olsun, geç" dedi. Bu arada Amerika'da insanlar sırada beklemeyi hiç önemsemiyor. Olur da buralara gelirseniz, benim gibi tribe girmeyin.

Bazı insanlar ise, kompleks olayları sanki biliyormuş gibi yapabilir. Bu da ayrı bir yetenektir. Hatta bu sayede bir sürü iş alıp, sonrasında öyle ya da böyle kazanç sağlayan insanlar tanıdım. Genelde başlangıçları sonlarından daha iyi oluyor ama bizim gibi alçakgönüllülük yapıp boş boş duracağına, o da kendisine öyle bir yol bulmuş ve bir şekilde ilerliyor.

Eğer bir konuda fazla detaylı düşünürseniz, bu kendi davranışlarınız da olabilir, o konudaki var olan bilginizi de kaybedebilirsiniz. Ayrıca, siz düşünürken iş işten çoktan geçmiş de olabilir. Bir konuda hiç düşünmezseniz de kendinizi ifade edemeyebilirsiniz. O yüzden en iyisi, bir şekilde ortayı bulmaktır. Herhangi bir olayı fazlaca tenkit etmek, sizi başlangıç hedefinizden uzaklaştıracaktır.

Bazen öyle oluyor ki, kendimi insanlar ile ne konuşacağımı, ne konuştuğumu tekrar tekrar düşünürken buluyorum ve bu durumdan kurtulmam gerektiğine inanıyorum. Çünkü bu detay seviyesi bana zarar veren bir seviye. Yıllar yıllar önce yaşadığım bir olayı bile hatırlayıp, "neden öyle dedim ki" dediğim hatta sanki o olayı tekrar yaşıyormuş gibi hissettiğim oluyor. Eminim o olayları benden başka hatırlayan bile yoktur.

Oyun geliştiriciler bazı teknikler ile işlemciyi daha az yorarak, benzer görüntüyü yaratmaya çalışırlar. Aslında hepimizin de yapmasın gereken budur: Sonuçtan sapmayacak kadar gerçek fakat gerçek kadar kompleks olmayanı gerçekleştirmek.