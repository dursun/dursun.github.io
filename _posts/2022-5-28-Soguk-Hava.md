---
layout: post
title: Soğuk Hava
---

Geçenlerde [sıcak havadan](https://www.dursunturan.com/Sicak-Hava/){:target="_blank"} bahsetmiştim. Bugün de Sacramento'da havaların 38'lerden 20'lere düşmesi hasebiyle en sevdiğim hava olan "soğuk hava"dan bahsedeyim.

Hayatım boyunca her zaman soğuk havayı çok sevdim. Çocukluğumda ve gençliğimde bu bir sevdayken şimdi sevgi seviyesinde. Özellikle yağmuru da çok severdim fakat gözlükle birlikte bu sevgim de azaldı.

Hayatımın büyük çoğunluğunu geçirdiğim Samsun'da çok kar yağmazdı ama hava kışları soğuk, rüzgarlı ve yağmurlu olurdu. Özellikle tenha deniz kenarındaki saatler süren yürüyüşlerimi özlüyorum. Yağmur ve rüzgar sadece şiirlerde kullanılan kelimeler gibi gelirdi.

Gençlik yıllarımın üç senesini verdiğim Kayseri'de hava çok soğuk olurdu. Kayseri de, özellikle kışın, çok tenha olurdu. Hatta öyle ki saat akşam 5'ten sonra sokaklarında insan olmazdı. Ben gece gündüz karlarda yürür, banklarda kısa kollu gömleğimle otururdum.

Çalışma hayatımın tamamının geçtiği İstanbul'da ise hava romantize edilecek bir hava değildi. Bombok İstanbul havası işte. Zaten çalışmaktan havanın tadını da çıkaramadım 😃 İstanbul romantizmini yaşlılar ve burjuvalar yapsın 😎

Henüz Sacramento'da dört mevsimi göremedim fakat gördüklerim kadarıyla fazlasıyla sıcak bir havası var. Arada tatlı bir rüzgar esiyor fakat aynı rüzgar bazen gaddarlık yapıp esip gürlüyor da. Şimdilik buranın havasının benlik olmadığını söyleyebilirim. Bunun en büyük nedenlerinden biri de, havanın hiç soğuk olmaması 😞

Soğuk havada durunca insan sanki daha bir kendine geliyor. Açıkçası ben kendimi daha bir "canlı" hissediyorum. Soğuk hava uyumak da, sigara içmek de, yemek yemek de daha bir keyifli. Alacaksın çayını kahveni, yakacaksın sigaranı ve burnundan üfleyeceksin. Olduğu gibi tütünün tadını alırsın.

Soğuk havanın kötü yanıysa rahat hareket edememek olabilir. Çünkü insanlar hep evlere kapandığından, senin yapacağın sosyal aktivite de aktif olmayabilir 😃 Mesela, bir kafeye gideceksin ama kapanma saati değişmiş olabilir. Kar-kıyamet ise ulaşım olmayabilir.

Sıcak vs Soğuk havanın kazananı kim derseniz, istediğiniz zaman sıcaklara gidebildiğiniz soğuk hava derim.