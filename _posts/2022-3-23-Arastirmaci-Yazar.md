---
layout: post
title: Araştırmacı Yazar
---

Benim çocukluğumda ve gençliğimde "araştırmacı gazeteci" diye bir kavram vardı. O kavram nasıl çıktı, bilmiyorum. Günümüzün popüler deyimi ise "araştırmacı yazar" 😃 Bunun ne yazık ki nasıl çıktığını biliyorum. Fakat bugün bu kavramın nasıl popülerleştiğinden ziyade, araştırmacı yazar nedir, ne iş yapar, araştırmacı yazar olmak için neler yapılmalıdır sorularını yanıtlamak istiyorum. Belki birilerinin daha araştırmacı yazar olmasına vesile olurum 😃

Öncelikle araştırmacı yazar olmanız için, popüler konularda kitaplar yazmanız gerekmektedir. Bu kitaplar genelde derleme bilgilerden ve rivayetlerden oluşur. Kitabı ne kadar kalın yaparsanız o kadar iyi zira içini dolu gösterir. Popüler konular nedir derseniz, günümüzün popüler konularından bazıları şunlardır: Cinler, Metafizik, Kuantum, Metaverse, Ruhçuluk, Astral Seyahat, Kriptopara, İlluminati, Gizli Teşkilatlar, Sembolizm, Kıyamet Senaryoları, Ufolar, Anunnakiler, Biyolojik Terör, HAARP ve diğer her türlü bilgiden ziyade söylentiye dayanan komplo teorileri.

Kitap yazdınız, o cepte. Tanınmak için sosyal medyada bol bol yayın yapmalı ve her davete gitmelisiniz. Ve tabii ki çıktığınız yayınlarda, malumatfuruş olmalı, her türlü soruyu cevaplandırmalısınız. Konferanslar ve imza günleri de bilinirliğinizi arttıracaktır.

Şanslıysanız ve çevreniz varsa, çevrenizi kullanarak küçük TV kanallarında düzenli olarak program yapabilirsiniz. Bu da sizin bilinirliğinizin yanında güvenilirliğinizi de arttıracaktır.

Eğer araştırmacı yazar olmayı becermiş ve hatrı sayılır bir kitle tarafından takip ediliyorsanız, daha da sırtınız yere gelmez. Büyük ihtimal bir ömür bu işten ekmek yersiniz. Biraz ad yaptıktan sonra hevesli gençleri de yanınıza alırsınız ve kitapları onlara yazdırırsınız fakat üzerinde sizin adınız olur 😉

Yukarıda saydığım popüler konular, sadece bizim ülkemizde değil diğer toplumlarda da popülerdir fakat diğer toplumlar, en azından benim gördüğüm kadarıyla, bokunu çıkarmaya daha az meyillidirler. Bizde bokunu çıkaran çok sayıda kişi varken, onlarda az sayıda kişi bokunu çok çıkartabilmektedir. Farkı anlayabilmek için, YouTube'daki Türk ve yabancı paranormal kanallarını incelemenizi tavsiye ederim.

Bu tür konularda araştırma yapılmasına karşı değilim. Hatta yıllardır kendi halinde bu işi yapan kaliteli insanlar da mevcuttur. Fakat bu kadar kandırılmaya müsait insan varken, insanların bu zaafından menfaat sağlanmasına karşıyım. "Ya kardeşim bu zırvaya nasıl inanıyorsun" deyince, o insan senin zırva diye nitelediğin olguya inanmayı bırakmıyor. Ve bu araştırmacı yazar tayfası da sadece oturup masum masum kitap yazmıyor; takipçilerinin zaaflarından faydalanarak onları söğüşlüyor.

Yine de araştırmacı yazarlığı bu kadar kötülemeyelim. Bu mesleğin yaygınlaşmasının, işsizlik sorununun çözümüne katkı sağlayacağını düşünüyorum 😃 Google bilgileri ve biraz da çaba ile siz de neden bir araştırmacı yazar olmayasınız? Söz veriyorum; her kitabınızı ilk ben alacağım, her videonuza ilk yorumu ben yapacağım.