---
layout: post
title: Ajanlar
---

Malumunuz dünyada terör eylemlerini önlemek için birtakım önlemler alınmaktadır. Herkesi her an gözlemlemek pratikte mümkün olmadığı için bu konu nihayete erdirilebilmiş değil. Her ne kadar kişilerin kendini gözlemletmesi sosyal medya aracılığı ile sağlansa da bu da yeterli bir önlem değil. Peki, devletin belirlediği vicdan kuralları vatandaşları gözlemlese ve devlete haber etse; yani kuralları devlet tarafından konulan ikincil bir vicdanımız olsa ve bu devlete istihbarat sağlasa neler olurdu?

Nanoteknolojinin gelişmesi ile birlikte, nanometre boyutunda çipler üretilebilir hale gelmeye başladı. Biyoteknoloji alanındaki gelişmeler sayesinde nanometre seviyesinde üretilen ve kanımıza karışacak olan "nanobots"lar yakın gelecekte kullanılır hale gelecektir. Bu sayede vücudumuzdaki veriler dışarıdan gerçek zamanlı olarak gözlemlenebilecektir. Böylece, birtakım hastalıklar önceden teşhis edilebilir hale gelecektir.

Bu hastalıklara psikolojik rahatsızlıklar da dahil midir? Kişinin vücut kimyası analiz edilip, sinirler arasındaki iletişim çözümlenerek kişinin bir sonraki hamlesi bilinebilir mi? Eğer kişi birini öldürmek üzereyse bu bilgi devlet kanallarına rapor edilip cinayetin gerçekleşmesi önlenebilir mi? Veyahut bir adım ilerisine geçerek soruyorum; kişi cinayet işlemek üzereyse içindeki ajan kişiyi etkisiz hale getirebilir mi?

Böyle bir sistem çalışıyor olsa ve başarı oranı %98 olsa, yani rapor edilen olayların %98'i suç sayılacak bir olayın gerçekleşmesini otomatik olarak engellese, bu sistemin hayata geçirilmesini ister miydiniz? %98 değil de %50 olsa? Veya kişiyi etkisiz hale getirmese de sadece rapor etse? Veya ne rapor etse ne de etkisiz hale getirse ama sadece anomaliyi tespit edip kayıt altına alsa ve soruşturma sırasında kanıt olarak kullanılabilse? Hangi durumlarda böyle bir sistemin hayata geçirilmesini isterdiniz?

Eğer cinayete kurban gidecek olan sizin en sevdiğiniz kişi olsa, yine de bu sistemin hayata geçirilmesini istemez miydiniz?

Kişi hep suç teşkil eden konular üzerine düşünse ve içindeki ajanlar suça meyletme ihtimalini hesaplasa, bunu mobil uygulamanızda risk haritası şeklinde görmek ister miydiniz? Peki ya bunları düşünen sizseniz, kendinizi nasıl savunurdunuz?

Dünyanın, önümüzdeki 50 yılda fazlaca hukuki düzenleme yapması gerekecektir. Neler olacak; Allah ömür verirse bekleyip göreceğiz.