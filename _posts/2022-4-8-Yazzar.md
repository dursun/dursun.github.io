---
layout: post
title: Yazzar
---

Başlıkta hata yoktur 😃 Arapça ile Türkçe'yi birleştirip kelime uydurdum. Yazzar, yazarlığı profesyonel bir iş olarak yapan kişiye denilmektedir.

İki aydan fazladır aralıksız her gün -en az- bir yazı kaleme alıyorum. Bunu neden yapıyorum? "Yazzar" olduğum için mi? Tabii ki hayır. Hatta yakınından bile geçmem. Öyle bir iddiam da yok.

Fikirlerimi veya kendimi özel hissettiğim ve sizlere yansıtmak için mi? Bu soruyu gençlik zamanlarımda kendime sorsam evet derdim fakat şu an için yanıtım hayır.

Hangi konularda yazmamaya özen gösteriyorum: Gündem, Özel hayatım, Teknik konular.

Bu konularda yazmayı sevmiyorum çünkü yazması basit, kimseye faydası olmayan ve yazarken beni sıkan konular. 

Gündem yazmak dünyanın en kolay işi. Will Smith'in tokatından bile 2-3 yazı çıkarırım, döndürür döndürür yazarım. Gazete köşe yazarlarına bakın; hepsi zaten bomboş tespitler ile basit gündem yazıları kaleme alıyor. Buna rağmen hala takip ediliyorlar, orası da ayrı bir trajedi. Uzun zamandır doğru düzgün analiz yapan, farklı bir fikir beyan eden veya edebi niteliği yüksek bir köşe yazısına rastlamadım. Gündem yazmak basit olduğu gibi sahtekarca da bir iş zira yanına ne kadar taraftar toplarsan o kadar okunacağını bildiğinden, kişilerin düşüncelerine göre yazı kaleme alırsın. Bu sebeplerden dolayı gündem yazmıyorum.

Özel hayatımı neden internete yazayım? Benim hakkımda kimsenin merak ettiği bir husus olduğunu sanmıyorum. Samimiyet yaratıp, "biz bir aileyiz" de demeyeceğime göre ... Onu da geçelim.

Teknik konularda zibilyon adet yazı zaten var. Bir de teknik konularda konuşmaktan zaten yeterince sıkılmışım, bir de burada mı yazayım?! O yüzden bunu da geçin gitsin.

Hangi tür yazılar kaleme almak beni mutlu ediyor: Farklı bakış açıları, İnsanlığa dair konular, -sayısı az da olsa- Öykü/Özgün Anlatım.

Bu tür yazıların ortak özelliği, sizlere bir okuma deneyimi yaşatabilmektir. Okuyuculara yazılarımın %10'u bile, "aa hiç böyle düşünmemiştim", "ne orijinal fikir ya" dedirtebiliyorsa bu benim için başarıdır. Çoğu yazdığımın çöp olduğunun farkındayım ama elimden geleni yapmaya çalışıyorum. Her gün düzenli olarak yazmak en azından beni disiplinize ediyor.

Yazarken de, insanları okurken düşündüğümde de, en keyif aldığım yazı türü öykü de olsa, öykü yazmak görece zahmetli olduğundan, ne yazık ki düzenli olarak yazamıyorum. Kendime vakit oluşturduğumda yeni öyküler yazmayı düşünüyorum.

Sizler de en beğendiğiniz yazılarımı yorumlarda belirtirseniz memnun olurum. "Sizler" kim oluyor derseniz, 68 yazı kaleme aldığım halde kimseye söylemediğim siteme girme ihtimali imkansıza yakın kişiler 🐇