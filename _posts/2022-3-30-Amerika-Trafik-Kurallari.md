---
layout: post
title: Amerika Trafik Kuralları
---

Bugün yol yaptığım için yazıyı biraz geç yazıyorum. Hazır günüm yolda geçmişken Amerika ve Türkiye trafik kurallarının farklılıklarından bahsedeyim.

Öncelikle, Amerika'da hemen hemen her konuda olduğu gibi, eyaletler arasındaki trafik kurallarında da farklılıklar var. Yani Kaliforniya'daki ile New York'taki kurallar farklı olabilir. Hatta duyduğum kadarıyla bölge olarak bile (örneğin; şehir olan New York -NYC-) kurallar değişkenlik gösterebiliyormuş fakat bundan emin değilim zira sadece duydum. Bundan dolayı, ben de Kaliforniya'da olduğum için, Kaliforniya ile Türkiye trafik kuralları arasında gözlemlediğim farklılıkları anlatacağım. Fakat bu kuralların bazıları eminim ki çoğu eyalette de geçerlidir.

En büyük fark kesinlikle, araçların yol müsait olduğunda sağa dönüş yapmak için, ışık kırmızı olsa dahil, dönüş yapma haklarının bulunmasıdır. Tabii bazı noktalarda özellikle sağa dönmek için ışığın beklenilmesi gerektiği belirtiliyor; o yerlerde yasak. Bir de Kaliforniya'da garip ama mantıklı bir kural var: Eğer bulunduğunuz yol tek yön ise ve o yolu kesen yol da tek yön ise, aynı sağa dönüşün serbest olması gibi sola dönüş de serbesttir. Bu kuralı bilmediğimden korna ve -sanırım- küfür yediğim oldu 😃

Diğer bir fark ise yolda çok fazla üzerinde yazı yazan işaret olmasıdır. Yazı yazması demek size ne yapacağınızın detaylı olarak anlatılması demektir. Örneğin; çevreyolundan çıkacaksanız sadece yoldaki çizginin kesikli olup olmamasına bakmanız yetmez, hangi şeridin çıkış şeridi olduğunu bilmeniz gerekmektedir. Bir de bu da yetmez, art arda çıkışlar var ise hangi çıkışın hangi şeritten yapılacağını da bilmeniz gerekir. Bunu da yazıdan anlarsınız. Veyahut yol kapalı ise hangi saatler arası kapalı olduğu yazar, ona göre o yola girmemeniz gerekir.

Çevreyolları çok hızlı akmaktadır ve çevreyollarına katılırken hızınızı arttırarak girmeniz gerekmektedir. Türkiye'de kontrollü bir şekilde, yavaşlayarak katılım sağlıyoruz fakat burada tam tersine hızlanmanız gerekmektedir. Ayrıca Kaliforniya'da eğer yavaş gitmenizin özellikle belirtilmediği bir bölgede (örneğin; okul, şehir içi gibi yerlerde belirtilir) gidiyorsanız, trafiğin ortalamasını bozmadığınız sürece hız sınırına uymanızın bir manası yoktur. Yani hız sınırının 65 mil/saat olduğu bir yerde, çoğunluk 80 mil/saat ile gidiyorsa, siz de o hızda gönül rahatlığı ile gidebilirsiniz. Bununla ilgili bir kanun da görmüştüm de şimdi bulamayacağım. Siz bulursunuz bir ara 😃

Döneceğiniz şeridi yerdeki oklardan ya da tabelalardan takip etmelisiniz zira dönecek olup olmamanıza göre şerit seçmeniz gerekmektedir. Trafik hızlı aktığı için, şeridi seçmekte geç kalırsanız hep ileriden dönüp durmanız gerekecektir. Moralinizi bozmayın; yolları öğrendikçe şerit seçiminde başarılı olursunuz.

Eğer trafik kuralını çiğnerseniz kesin korna yersiniz. Gereksiz yere korna çalmaya bayılıyorlar. Los Angeles'tan Sacramento'ya dönerken, aynı gün içinde gidip döndüğüm için yorulmuştum ve kamyonculara ayrılmış sağ şeritten yavaş yavaş gideyim dedim. Kamyonculardan yemediğim korna kalmadı. Yani yorgun olduğum için kendime güvenemedim ve yavaşlamak istedim fakat izin vermediler. Bir de unutmadan söyleyeyim; yolda çok fazla nakliye aracı var ve kesinlikle çok hızlı gidiyorlar.

Şimdilik aklıma bunlar geldi. He bir de, bak neredeyse unutuyordum, Amerika'ya girdiğiniz andan itibaren, Türkiye'deki ehliyetiniz Kaliforniya'da bir yıl boyunca geçerli sayılıyor. Ben hala Türkiye ehliyetimi kullanıyorum. Yarın bir gün ehliyet alabilirsem inşallah, onunla ilgili tecrübelerimi de aktarırım.