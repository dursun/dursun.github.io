---
layout: post
title: Şirket Açmalı mıyım?
---

Yanlış hatırlamıyorsam 2015 yılından beri Türkiye'de şirketim var, şimdi bir de Kaliforniya'da açtım. Öncelikle hayırlı uğurlu olsun 😎 Bu süreçte "şirket ne yapmalı" üzerine düşünme fırsatı buldum zira şirketimi kurduğumda bunları düşünme gibi bir şansım yoktu. Bu yazıyı okuyan genç arkadaşlara yol göstermez belki ama kendimce fikirlerimi paylaşayım dedim. Bu yazı şirket açmak isteyen fakir ama gururlu gençlere gelsin 😃

(NOT: Bu yazı, Türkiye ve yazılım sektörü özelinde yazılmıştır ve tamamen kendi fikirlerimi içermektedir. Beni kılavuz belirleyip hareket etmeyin yoksa burnunuz boktan çıkmayabilir)

Öncelikle paranız olmadığı için yapabilecekleriniz kısıtlı. Bu aşamada diğer şirketlere hizmet verip para kazanabilirsiniz ama piyasa kanınızı emecek ve ucuza iş yapacaksınız. O döngüye girdiğinizde oradan büyüyerek çıkma ihtimaliniz yok. Benim gibi kafanızı duvarlara vurmak istiyorsanız, durmayın bu yoldan gidin 😃

Hizmet sunun fakat önce sunacağınız hizmetin tanıtımı üzerine kafa yorun ve zaman harcayın. Ve de vereceğiniz bu hizmetin, ileride ürünleşme ihtimali olan bir fikriniz ile paralel olmasını sağlayın ki hizmet verirken verdiğiniz emeği ürün geliştirirken de kullanabilin.

Hizmet vererek para kazananlar mevcut, siz de kazanabilirsiniz ama unutmayın ki kazandığınız para kemiksiz olacağı için devlet hüüüp diye gelir vergisini çekecektir. O yüzden fiyat verirken gelir vergisini de hesapta tutun. Daha ıvır zıvır bir sürü vergi var ama onları geçiyorum. Az vergi vermek için limited şirket kurabilirsiniz. Limited kelimesi neden acaba Türkçeleştirilmeden yani olduğu gibi aktarılmış. Siz böyle şeyler düşünmeyin, çalışın 😃 Neyse, muhasebeci şirket açarsanız sizden hem tek kurarken, hem her ay, hem de yıl sonları daha çok para alacaktır. Bu da aklınızın bi köşesinde bulunsun.

Diğer firmalara fiyat verirken, "yeaa ne de olsa ben tek kişiyim, ona göre fiyat vereyim" demeyin. Siz tek kişisiniz ama şirketsiniz ve devlet yarın bir gün payını isterken "yaa canım sen tek kişiymişsin, kıyamam" demeyecek. Sonuçta iş yaptığınız firmalar da size tek kişilik iş vermeyecek. Öyle olsa zaten çalışan istihdam eder. Size iş vermelerinin sebepleri şunlar olabilir: Ensenizde boza pişirmek yani sizi kullanarak çok işi ucuza yaptırmak veya tanıdığınız olması. E bu iki seçenek de kötü derseniz, gerçekler böyle ben n'apayım 😃 Demek istediğim, siz firmalardan koparabildiğinizi koparmaya bakın fakat büyük ihtimal koparamayacaksınız. Çünkü sizin tek kişi olduğunuzu devlet umursamasa da sizinle iş yapmak isteyen firmalar umursayacaktır. Ayrıca "yeaa bi başlayayım sonra çalıştıkça kendimi kanıtlamış olurum, fiyat yükseltirim" de demeyin zira o da olmayacak 😃 Tam tersine; hangi fiyatla başlarsanız öyle devam edeceksiniz.

Peki bu kısır döngüden nasıl çıkacaksınız? Çıkamayacaksınız 😃 Eğer tanıdığınız yoksa veya elinize bir yerlerden para gelmezse çıkamazsınız. Bu yüzden insan tanımaya önem gösterin. Yoksa biri zora düşecek de sizin uzmanlığınıza ihtiyaç duyacak da size iyi para verecek de, de de de ... Çok düşük ihtimaller.

Tek başınıza özel sektör yatırımı almanız çok zor ama devlet desteği alabilirsiniz. Fakat destek alsanız da paranız olmadığı için harcayamayacağınızdan, bu desteği kullanamayacaksınız.

Peki ne yapalım derseniz, bence önce bi soluklanın derim. Şu soruları yanıtlayın:

- Para kazanmasanız da karnınız doyuyor mu?
- Bakmakla yükümlü olduğunuz insanlar var mı?
- Yetenek veya çalışkanlık olarak ortalamanın üstünde misiniz?
- Çalışma arzusu olan, stabil bir yaşam süren ve sizinle birlikte bir amaç uğruna çalışmak isteyen arkadaşlarınız var mı?

1, 3 ve 4 evet, 2 hayır ise bence çekinmeden şansınızı deneyebilirsiniz. Unutmayın ki bir şirketin en masraflı kalemi insan gücüdür. Eğer sizin gibi bedava çalışacak insanlar varsa bu sizi epey ileriye taşıyacaktır.

Şimdilik benden bu kadar. Şirket açmak üzereyseniz ve kafanız karışık ise [LinkedIn profilimden](https://www.linkedin.com/in/dursunturan/){:target="_blank"} bana ulaşabilirsiniz.

Bir de anlamadığım bir durum var, sizlerle de paylaşmak isterim. Mor ve Ötesi "şirket mirket anlamam" diyor. Hadi her klasik sol tandanslı birey gibi şirket karşıtısın da mirketin ne suçu vardı. Gayet sevimliler bence. Şarkının geriye kalan sözleri gayet mantıklı; mirket olmamış 💀