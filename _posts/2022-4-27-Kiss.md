---
layout: post
title: Kiss
---

Bu yazımda [I Kiss You Mahir'den](https://web.archive.org/web/20020726141104/http://www.istanbul.tc/mahir/mahir/){:target="_blank"} bahsetmeyeceğim 😃 Başka bir efsane olan fakat ülkemizde pek bilinmeyen Kiss grubundan bahsedeceğim.

Tabii gidip de buraya Kiss tarihçesi yazacak değilim; sadece kendi fikirlerimi belirteceğim. Öncelikle Kiss grubunun alametifarikası nedir derseniz, makyajı ve kostümünden yani yarattığı konsepten ziyade ilk seferde insanı yakalayan ve unutulmayan melodileri derim. Shock Me, Heaven's on Fire, Sure Know Something, Detroit Rock City, Lick it Up, Love Gun, Shout it out Loud, Nothing to Lose tek seferde aklıma gelenler. Şarkının adını okuyunca anında melodisi beynimde çalmaya başlıyor.

Diğer bir kıskanılacak yanları, kaç yaşına gelmelerine rağmen hala daha şovları ve kostümleriyle birlikte canlı konser vermeye devam etmeleri. Enstrümanlar, makyajlar, kıyafetler ve ayakkabılar ile 30 yaşındaki adamı sahneye çıkarsan zor ayakta durur. Tabii bu biraz da disiplin meselesi: Paul Stanley 70 yaşında hala daha [kilometrelerce bisiklet sürüyor](https://twitter.com/PaulStanleyLive/status/1481331736889888770){:target="_blank"}. Buna profesyonellik denebilir belki, fakat bence Allah vergisi bir durum da var: Paul Stanley'in babası 101 yaşında vefat etmişti.

Grubun en büyük eksilerinden biri, yaşları geçtiği ve dünya değiştiği için albüm çıkarmamaları. 2000'den sonra iki stüdyo albümü yaptılar ve ikisi de eski kalitesinden epey uzaktı. Belki yaşlı bir grup için bu büyük bir beklenti ama yaşlı olup hala sağlam albümler çıkaran gruplar da mevcut. Bu yüzden bunu istemek hakkımız da olsa bu saatten sonra olmayacağı da kesin gibi 😃

Uzun yıllar bir arada olup birlikte iş yapabilmek, özellikle bu iş sanatsa, çok zor bir durum olsa gerek. Bunu başaran gruplar bir şekilde bazı konularda taviz vermek zorunda kalıyor. Kaldı ki Kiss grubu da Peter Criss (76) ve Ace Frehley (71) gibi iki büyük üyesini kaybetmesine rağmen yoluna devam edebildi. Yaşlarını yazdım ve "kaybetme" kelimesini kullandığım için vefat ettiler sandınız belki ama yok öyle değil; parantez içindekiler şimdiki yaşları 😃 Gruptan ayrılalı epey oldu. Bu gruba giren sonsuz yaşam iksiri falan içiyor herhalde, hey maşallah! Gruptan gelen geçen 8 kişiden, Eric Carr hariç hepsi hayatta. Bu da klasik bir rock grubundan farklılıklarını gösteriyor. Zaten kişisel yaşamlarına da baktığınızda farklılıklar gözlemleyebiliyorsunuz. Çılgınlıkları baki de olsa, hayatları çoğu rock yıldızına göre daha stabil ilerlemiş. Aslında Kiss'i rock grubu olarak tanımlamak kapsamlarını azaltacak bir durum fakat temsil ettikleri bakımından ve sizlerle de anlaşabilmek için "rock" grubu olarak adlandırdım.

Şarkılarını bolca dinleyince, formülize edilebildiğini fark ediyorsunuz ve bu sizi biraz rahatsız edebiliyor. Fakat şarkıların sözleri ve melodilerin farklılığı bu durumu görmezden gelmenizi sağlayabiliyor. Bu formülü, onların stili olarak adlandırabiliriz.

Bu yazım ile belki KIϟϟ grubuna yeni dinleyiciler kazandırmış olurum. Grup 73 yılında kurulduğu için bazı kayıtları ne yazık ki o dönemin teknolojileri ile anca o kadar olmuş; yani dinleme zevkinizi azaltacaktır. Çoğu şarkısının remastered halleri mevcut, onları dinlemeye çalışın. Başlangıç için [Kiss Unplugged @YouTube](https://www.youtube.com/watch?v=D00wGSo4dhs&list=PLe_kTq4n5v2jNy7KUFt52Ex1ev0_ddpzd){:target="_blank"} konserini izleyebilirsiniz. Hem böylece tüm efsaneleri bir arada görebilirsiniz.