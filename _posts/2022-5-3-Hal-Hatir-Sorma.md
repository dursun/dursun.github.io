---
layout: post
title: Hal Hatır Sorma
---

Hepinizin Ramazan Bayramı kutlu olsun.

Malumunuz çağımız iletişim çağı. Telefonlarda internet yokken millet birbirine SMS aracılığıyla bayram mesajları yollardı. Hatta gazetelerde güzel bayram mesajlarının paylaşıldığı köşeler olurdu.

İnternet gelince ve özellikle sosyal medyanın da yaygınlaşmasıyla uygulamalar üzerinden çiçekler, böcekler; janjanlı mesajlar yollanır oldu.

Her ne kadar insanlar artık hep çevrimiçi de olsa, bayramlarda tabii ki mesajlaşmalar yine artıyor. Yani, aman ben zaten bununla her gün konuşuyorum ya da istesem zaten konuşurum diyerek kimse bayramı es geçmiyor. Bu konuya [Özel Günler](https://www.dursunturan.com/Ozel-Gunler/){:target="_blank"} yazımda değinmiştim.

Genellikle bayram mesajı atılmak için atıldığından sonrasında hal hatır sorma kısmı eksik kalıyor. Hepimiz bu hayatın içindeyiz fakat dünya büyüdükçe bizler de küçüldüğümüz için, insanlar birbirinden uzağa düşmektedir. Bazısı kendi derdinde olduğundan kimse ile görüşmek istemez. Bazısı ölse bile haberiniz olmayabilir. Mesela ben ölsem büyük ihtimal kimsenin haberi olmaz. 10 kişi anca cenazeme gelir. Bir insan için ne kadar garip bir düşünce değil mi?

İnsanlar açıktan size "halimi hatırımı" sor demez belki ama bazısı sorduğunuzda mutlu olur. Ya da belki siz soracaksınız ve birinin derdine ortak olma şansını yakalayacaksınız. O yüzden bayram mesajlarının yanında hal hatır sorun derim.

Örneğin; bayram mesaj atmak adedim değildir ve genelde kıymet verdiğim veya o an aklıma bir sebepten gelen insanlara yollarım. Eğer iyi bir davranışta bulunacağını düşünüyorsanız, bunu ertelemeyin. Ben de bundan dolayı aklıma gelen insanlara mesaj atarım. Bu bayram kıymet verdiğim bir abime mesaj attım ve öğrendim ki ağır bir hastalık geçirmiş. Eğer mesaj atmasaydım, nereden öğrenebilirdim ki? "Öğrenince ne değişti" diye düşünebilirsiniz ama bence bu durum öyle değil. Evet, hastalığını iyileştiremem belki ama desteğimi kalbi olarak sunabilirim. Bir insana kıymet veriyorsanız, kıymet verdiğinizi belirtmelisiniz. Çünkü bazı insanlar kendince iyi insan olmak için çok çaba harcar. Bu insanları cesaretlendirmelisiniz ki dünya daha güzel bir yer olsun. Ayrıca hiç düşünmediğiniz bir senaryoda kişiye fayda da sağlayabilirsiniz. O yüzden hal hatır sormak güzeldir, faydalıdır. İnsanı insan yapan değerlerden biridir.

Şunu da unutmayın: Mesaj attığınız kişi kimseyle görüşmek istemediği için size yanıt vermiyorsa bile ara ara ona mesaj atın. O kişinin nasıl bir ruh hali içinde olduğunu ve bir sonraki hamlesinin ne olacağını bilemezsiniz. İnsanlar bunalım yaşıyor olabilir, desteğinizi esirgemeyin. Yanıt alamadığınız için de kırılmayın. Bu dünyadaki her durum hepimiz için, bunu da unutmayın.