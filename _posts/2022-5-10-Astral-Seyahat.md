---
layout: post
title: Astral Seyahat
---

Gördüğüm "korkunçlu" rüyanın ardından gelen ikinci yazı: Astral seyahat yolcusu kalmasın 🥶

Hayatımda tanışıp da hatırlayamadığım insanlar çok fazla. Ama hatırlayamadığım dediğim, adının herhangi bir harfini bile hatırlamıyorum. İki şık verseniz, tahmin etsem tutturamam. Yine böyle bir çocuk vardı, birlikte müzik yapmıştık. Çocuk dememin sebebi, ben 24-25 yaşlarındayken onun 16-17 yaşlarında olmasıdır. Neyse, bu çocuk sürekli astral seyahatten bahsediyordu. Zaten adını hatırlayamadığım insanlar, böyle garip hareketleriyle aklımda kalıyor. Mesela bir çocuk daha vardı, onunla bir keresinde baklava yemiştik. "Baklavayı ters tutup yiyeceksin" geyiği yapmıştı, hala hatırlarım. Ama çocuğu hatırlamıyor(d)um. Ne zaman baklava görsem, aklıma yaptığı geyik gelirdi.

Neyse, bu çocuğun astral seyahatten bahsetmesinin nedeni gençlerin arasında bu muhabbetin yaygın olmasıymış. Sanırım ben o ana kadar bunu duymamıştım fakat bunu yapıyordum 😀 Hatta ondan sonra da birkaç kere yaptım. Şimdi size astral seyahat tecrübelerimi, hatırladığım kadarıyla aktaracağım.

Bir zamanlar çok fazla yürüyordum ve gece-gündüz yürüyordum. Atakum'da it ayağı yemiş gibi gezerdim, sabah 4-5 gibi eve gelirdim. Çobanlı sapağına gelmeden bir börekçi vardı, orada zaman geçirirdim. Eve gelince iyice yorulmuş olurdum ve uyurdum. Genellikle de evin farklı farklı yerlerinde uyurdum. Odamda yatak olmasına rağmen, bazen salondaki farklı koltuklarda, bazen de odamda uyurdum.

Yorgun olup uyuduğum zamanlarda astral seyahate çıkar ve kendimi görürdüm. Ev içinde dolanırdım. Bunlardan birinde hatta epey aklım başımda, "a burada şu var" falan deyip dolanmıştım. Kendimi yatarken görünce de hiç korkmazdım, sonra bir ara uyanırdım. 

Bunu yaşadığım için, "astral seyahat" gibi janjanlı bir isme sahip olacağını hiç düşünmezdim 😀 Yani bu bana çok normal gelirdi. Meğerse millet buna anlamlar yüklemiş ve astral seyahate çıkmak için eğitimler falan alıyormuş.

Peki hala astral seyahate çıkıyor muyum? Vallahi uzundur çıkmıyorum. Ama olur da çıkarsam, bu sefer Mars'a falan gideceğim 😀 Millet uçuyor, kaçıyor ve benim neyim eksik?