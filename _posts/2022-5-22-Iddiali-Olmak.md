---
layout: post
title: İddialı Olmak
---

Özellikle dini konularda herkes fikrini beyan ederken bazen karşı tarafta etki yaratmak bazen de kendini ikna etmek adına iddialı sözler sarf etmektedir. Bu "iddialı olma" hali hayatın içinde bulunan diğer tüm konularda da kendini göstermektedir.

Burada beni rahatsız eden durum, insanların iddialı olmasından ziyade herhangi bir konuda kendi fikirlerini diğerlerine dayatmalarıdır. Bu dünya üzerinde insanlar kendilerini herhalükarda haklı görme yetisine sahiptir. Bir pedofili manyağa bile sorsanız, kendini haksız görmeyebilir! Bir de üstüne yüzyıllardır insanlık tarafından konuşulan, tartışılan, yeri geldiğinde insanı idama götüren, yeri geldiğinde insanları savaşa götüren din-tanrı gibi bir olgunun herhangi bir insan tarafından çözüme kavuşturulmuş olması imkansızdır. Varlığı veya yokluğu konusunda fikir dayatma çalışmalarınun lüzumsuz olduğu insanlık tarihi tarafından da onaylanmıştır.

Bazı insanlar bazı konulara histeri boyutunda takıntılı olabilir. Bunu o kişiye anlatmak imkansızdır. Bu konuyla ilgili aklıma, yanlış hatırlamıyorsam "Emil Cioran"ın şu sözü aklıma geliyor. Cioran tüm ömrünü Tanrı var mı yok mu gibi tartışmalar peşinde harcamıştır. 80'lerine geldiğinde aynanın karşısına geçer, kırışmış suratına bakar ve der ki: "Tanrı yoksa bile vardır". Bu hikaye gerçek mi bilmiyorum, hiç araştırmadım ama bu hikayenin aslında özeti "düşün düşün boktur işin"dir. "Dedim dedim inanmadınız ne oldu şimdi" kara mizahı ile hayatın gerçekliğini karıştırırsanız, karşınıza işte böyle iddialı olmanın ne menem, ne lüzumsuz, ne melun bir husus olduğu çıkar.

Kafka gibi "Abartıyorum çünkü anlaşılmak istiyorum" diyebilirsiniz, bu makul bir taleptir. Bu iddialı olmaktan ziyade, insanların algısına uymak demektir. İnsanların algısına oynama konusuna ["Üç Aşağı Beş Yukarı"](https://www.dursunturan.com/Uc-Asagi-Bes-Yukari/){:target="_blank"} yazımda değinmiştim.

Bu yazımı tek maç iddaa kuponu hazırlayarak tamamlıyorum:

    Liverpool - Real Madrid 2

İstatistiklere bakarsanız Liverpool alır ama içimden bir ses Madrid alır dedi. E bu yazının başlığı da "iddialı olmak" olduğundan, ben de iddialı oldum 😎 Olur da kupon yapar ve kaybederseniz, beni ilgilendirmez 🥳

Gelecekten Not: Maçı Madrid aldı 😀 Yani tahminim tuttu. Hadi yine iyisiniz 😎
