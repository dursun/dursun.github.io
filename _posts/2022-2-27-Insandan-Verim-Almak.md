---
layout: post
title: İnsandan Verim Almak
---

Matrix filminde makineler insanlardan enerji elde ediyordu. Bir insanın "pil hali" herhalde en verimsiz halidir. İnsandan verim almak istiyorsanız, adanmışlık duygusunu harekete geçirmeniz lazımdır ki; Neo da Trinity'e aşık olunca işler değişmişti.

İnsanlığın ortak hikayelerinde, tarih bilincinde ve mitlerinde, kalbinin bir köşesinde, beyninin kıvrımlarında kahramanlık hikayeleri yer alır. Bu hikayeler, hayatımızın içerisinde bir yerlerde hep harekete geçmeyi bekler, ta ki bir olay bunları tetikleyene kadar.

Göç hikayeleri anlatılır ama kimse göçmek istemez. Savaş hikayeleri anlatılır ama kimse savaşmak istemez. Fedakarlık anlatılır ama kimse kendini feda etmek istemez. Cesur insanlar övülür ama kimse cesaret edemez.

Ta ki zamanı gelene kadar.

O an geldiğinde, insanlığın hafızasına kazınmış bu hikayelerde sen de yerini alırsın.

Bazısı da o hikayedeki korkak, bencil, umarsız insan rolünü üstlenir.

İnsanın en verimli hali, adanmış ve inanmış halidir. Bu insanı hiçbir engel durduramaz. İstikamete varamasa bile mücadelesi dilden dile yayılır.

Adanmış, inanmış ve mücadeleci insanların tarihteki yerleri bakidir. Peki ya kişi mücadelesinde haksız ise? O da tarihteki yerini alacaktır, zira her zaman -çoğu zaman- iyiler kazanmıyor.